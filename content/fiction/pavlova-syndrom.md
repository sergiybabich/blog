---

title: "Синдром Павлової"

date: 2022-05-29T12:00:00+03:00

type: fiction

ogimage: images/pavlova-preview.png

---

<script src="/tooltip.js" defer></script>

## Частина перша

### І

За вікном швидкісного потяга безшумно змінювали одне одного залиті яскравим квітневим сонцем ліси, поля, села, залізничні станції, дороги, зливаючись у нескінченну стрічку з розмитих кольорів та форм, що поступово втрачалися та починали перетікати одна в іншу, аморфно тремтячи в променях світла, що мерехтіло крізь крони дерев чи з-поміж будинків, проте уже було важко сказати що з них що…

Олена різко прокинулась від несподіваної для себе дрімоти та різко вдихнула повітря, відсахуючись від скла, до якого притулилась, несвідомо поринаючи в обійми Морфея. У вагоні ранкового експресу Львів—Вінниця було тихо, пасажири намагалися зловити ще кілька хвилин сну перед прибуттям до місця призначення о сьомій годині. Зустріч в інституті було призначено на восьму годину ранку. В запрошенні, що його Олена отримала тиждень тому, було окреслено лише те, що воно від Міністерства Оборони України і що проєкт, щодо якого мала відбутися зустріч, є предметом суворої секретности та національної безпеки.

Ранній підйом давався взнаки, тож Олена замовила собі каву та вже за декілька хвилин насолоджувалась запашним напоєм в пластпаперовому стаканчику з брендуванням Укрзалізниці зі слоганом “Швидкість. Надійність. Турбота”. До прибуття лишалося ще хвилин двадцять, тож, аби зайняти час, дівчина вивела на голографічний дисплей <span class="tooltip" title="Augmented Reality Lens — візуальний інтерфейс для взаємодії з персоналізованими пристроями та системами, як то персональними комунікаторами чи «розумним домом», що керується стандартним інфоімплантом, має вигляд лінзи, що кріпиться на рогівку.">арлінзи</span> стрічку останніх новин, відкинувшись на м’яку спинку крісла з мемопласту.

Нічого особливого — повідомлення про політичні інтриги напередодні чергових парламентських виборів, “шокуючі” подробиці з життя зірок, викриття на хабарі чергового чиновника, знову підозріла активність російських підводних човнодронів біля української акваторії Криму. Здавалося, інфопростір не змінювався ані на йоту за останню сотню років, змінювалися лише прізвища та назви країн. 

Погортавши бездумно стрічку хвилин десять, Олена згорнула голограму та вирішила провести залишок дороги просто дивлячись у вікно, за яким так само пролітали краєвиди Поділля, немов зіткані з повітря, сонця та легких невловимих штрихів, нанесених ранковим промінням. 

### II

Роботаксі підвезло Олену до самісінької брами, на великому голоекрані понад якою світилася складена з об’ємних літер назва “Вінницький Інститут Кібернетичних Технологій Міністерства Оборони України”. Хоча зустріч було призначено на 8 годину, та годиннику показував лише 7:21 — Олена дуже не любила не те, що запізнюватись, а й навіть приходити вчасно, вона завжди намагалася мати в запасі трохи часу на випадок непередбачуваних ситуацій.

Вона пройшла до рецепції, зареєструвалася, отримавши перепустку для відвідувачів та випила ще кави з автомату в холі, спостерігаючи крізь панорамні вікна як ззовні набирав обертів черговий день інституту. Працівники установи зустрічалися на вулиці, віталися, хтось лишався біля входу, аби викурити ранкову цигарку, хтось невеликими групками заходив усередину, вітаючись з рецепціоністкою та обмінюючись черговими жартами, крізь центральну браму кілька разів заїжджали та виїжджали військові вантажівки, на паркінгу потрохи більшало автівок, більшість на цивільній реєстрації, але декілька було й з номерами ГенШтабу.

З одного такого авто вийшов чоловік середнього зросту в ладно підігнаній формі, атлетичної статури, хоча й з ознаками того, що ця сама атлетичність для нього уже не є настільки важливою, як раніше. Чоловік забрав з автівки папку з паперами та звичайний міський рюкзак, накинув його на плече та зайшов до холу. Привітавшись, як і усі інші, з рецепціоністкою, він помітив Олену, і з ледь помітним здивуванням в голосі звернувся до неї:

— О, пані Павлова, ви уже тут? Радий бачити вас. Капітан Мельник, до ваших послуг. Дасте мені десять хвилин?, — запитав він, доброзичливо посміхаючись у вуса. Табло старомодного годинника в холі показувало 7:46. — Я попрошу пані Ірину, — він кивнув до рецепціоністки, — провести вас до мого кабінету якнайшвидше.

— Так, звичайно! — Олена потисла простягнуту капітаном руку. 

— Чудово, дуже вам дякую! — промовив той і, ще раз привітно посміхнувшись, попрямував до ліфта, поправляючи рюкзак, що постійно намагався з’їхати з плеча.

### III

Кабінет капітана Мельника був доволі просторим, з панорамним вікном напівколом, через що за формою нагадував краплю. Біля вікна стояв так само вигнутий м’який диван, обитий сірою тканиною, поряд з яким на простому кавовому столику парував кавник. При стіні можна було побачити широкий робочий стіл з дерева, на якому не було нічого, окрім голографічного моноблоку комп’ютера, клавіатури з мишкою та тієї самої папки, з якою капітан виходив з авто.

Іншу стіну займав високий стелаж, на поличках якого вперемішку стояли книжки, цифрові фоторамки та навіть декілька старих, друкованих фотографій. Одна з них привернула увагу Олени — на ній була зображена усміхнена жінка у військовій формі 20-х років з немовлям на руках. Біля світлини лежав невеликий кейс в якому під прозорою кришкою, можна було побачити Зірку Героя України та медаль “За звільнення Маріуполя”.

— Моя мати, Евеліна, — промовив капітан, ставши у Олени за плечем, — як бачите, військова справа у нас то сімейний фах.

— Дозвольте відрекомендуватися належним чином — капітан Збройних Сил України Олександр Мельник, з недавніх пір керівник науково-дослідницького напрямку в галузі автономних систем озброєння, — він знову простягнув Павловій руку, доброзичливо посміхаючись, — Надзвичайно радий вітати вас у стінах нашої скромної установи.

— Дуже приємно, — відповіла Олена. — Я б не назвала цю установу скромною. Відверто, вашому центральному корпусу позаздрить навіть львівський Бізнес-Сіті.

Капітан усміхнувся ще ширше, явно задоволений компліментом та пригладив свої пишні вуса пальцями лівої руки. І тільки зараз Олена звернула увагу, що у капітана був кібернетичний протез, хоча й не дуже сучасний. Мабуть, вона затримала погляд трошки довше ніж пасувало б, бо Мельник це помітив і промовив:

— 53-й, Кумачове на Донеччині. Втратив руку під час однієї з нічних спецоперацій. Їхню спробу наступу ми тоді зірвали, але для мене ціна, як бачите, виявилась зависокою. Двадцять років ходив з біонічним, а ось це — один з експериментальних, розроблених якраз тут, ніяк не можу змусити себе апгрейднутись до новішого покоління, цей для мене особливий, чи що…

— Кави, чаю? — запитав він у Олени, киваючи в сторону кавового столику, — Я маю чудову каву з Колумбії, буквально на днях передали мої друзі з Іноземного Легіону. Я помітив, що ви вже скуштували напій з нашого автомату в холі, тож пропоную перебити цей не найкращий досвід горнятком, що дійсно варте вашого часу. А тоді вже поговоримо. То як?

Олена погодилася, вони разом пройшли до дивану, сівши навпроти один одного, і капітан посунув до неї чашку з паруючою кавою, опісля наливши горнятко й собі. Кілька хвилин вони мовчки сиділи, дивлячись у вікно, освітлені променями ранкового весняного сонця, та оповиті лише міцним кавовим ароматом. Ця павза дозволила Олені дещо розслабитись від легкого схвилювання, яке бриніло десь на околицях свідомости з того самого моменту, як вона зійшла з потягу.

— Що ж, пані Олено, — перервав тишу капітан та розвертаючись від краєвиду за вікном до неї , — я впевнений ви й гадки не маєте, про що ми маємо з вами розмовляти, вірно?

— Ви праві, пане Олександре. Я, звичайно, можу скласти факт мого військового досвіду та те, що цей інститут військовий, але як саме я можу бути корисною для… науки?

— Чудово. Ви дізнаєтеся про це буквально за хвильку, та спершу маємо владнати певні формальності. Самі розумієте, діяльність наша пов’язана з певною мірою секретности, я б сказав — таємничости.

Мельник підвівся та підійшов до свого столу, з якого взяв папку із маркуванням МО України та повернувся до Олени, простягнувши їй документи:

— Прошу ознайомитись та надати свою згоду на нерозголошення предмету нашої подальшої розмови, — тут зазвичай м’який та доброзичливий тон капітана став більш твердим, в ньому з’явилися металеві нотки і для Олени стало очевидним, що мова йтиме далеко не про лаборантську посаду.

В папці виявися лише один аркуш, і це був не звичайний пластпапір, а один з нещодавніх винаходів мікроелектронної галузі — смартпейпер, повноцінний комп’ютерний пристрій з дотиковим інтерфейсом, який уміщав усю цю функціональність, маючи товщину лише пів міліметра.

Вона проглянула документ — стандартна форма згоди про нерозголошення, доповнена кількома дещо незвичними пунктами про державну зраду та покарання за законами військового часу, та це також не було чимось геть зовсім несподіваним, зважаючи, що вона мала розмову з військовим, та ще й у дослідницькому інституті. Було очевидно, що її досвід та навички якимось чином виявились потрібними для одного з секретних проєктів. Лишилося дізнатися лише які та для чого.

Знизу листка було відділено місце для “підпису” — елемент інтерфейсу у вигляді кола, під яким був напис “відбиток”. Олена притисла великий палець до пристрою всередині кола, і за мить текст з екрану зник, замість нього спливло слово “ПІДТВЕРДЖЕНО”.

— Чудово! — промовив капітан. — Можемо розпочинати.

Панорамне вікно за його спиною почало темніти і за секунду повністю втратило прозорість, перетворившись на матову сіру поверхню, увімкнулось верхнє м’яке розсіяне світло, а на арлінзі Павлової спливло сповіщення “Втрачено сигнал мережі”.

— Що ж, тепер це приміщення — чорний ящик для будь-кого, хто мав надію підслухати чи підглянути за нами. Секретні проєкти вимагають секретности. — пояснив Мельник, — А, ще одне, я завчасно перепрошую за незручність, та зараз буду змушений буквально на кілька митей перехопити контроль над вашим імплантом, не переживайте, тільки на передачу даних, ваші таємниці залишаться вашими.

Стандартний візуальний інтерфейс арлінзи Олени згас, і над кавовим столиком в повітрі з’явилася голограма — емблема ЗС України, що м’яко переливалася.

— Отже, дозвольте провести вам невеличку презентацію, але перед тим я хочу у вас запитати — що ви знаєте про нейрофізичні інтерфейси?

— Хм…, ну я читала щось таке в якомусь технологічному блозі. Якщо я вірно пам’ятаю це ніби технологія, що теоретично дозволяла б керувати складними системами віддалено за допомогою кіберімпланту? Ніби як ми взаємодіємо з арлінзами, але якось складніше? Про неї говорили в кінці минулого десятиліття, тоді тільки-но з’явився <span class="tooltip" title="Кіберпростір — наступний етап еволюції інфопростору після інтернету. Базується на квантових обчисленнях, через що несумісний зі звичайними мережами і потребує спеціальних пристроїв для взаємодії (див. Кібердека)">кіберпростір</span>, і велася активна розробка різних інтерфейсів для роботи з ним, але, наскільки мені відомо, саме цей напрямок визнали невдалим, бо не змогли забезпечити надійний зворотній зв’язок, розробку зупинили, зосередившись натомість на <span class="tooltip" title="Кібердека — пристрій для взаємодії з кіберпростором, відрізняється від звичайних комп’ютерів збільшеною обчислювальною потужністю та протоколом взаємодії з кіберпростором. Може розширятися спеціалізованими модулями для виконання конкретних задач. Потребує спеціального кіберімпланту, який дозволяє транслювати візуалізацію кіберпростору через зоровий нерв, оминаючи необхідність будь-якого екрану.">кібердеках</span> для <span class="tooltip" title="Deck Operator, розмовна форма «декопс» — оператор кіберпростору. Через високу інтенсивність взаємодії навіть базове навчання займає декілька років, повинні мати вроджену здатність до швидкої обробки інформації на рівні підсвідомости.">декопсів</span>.

— Саме так. І саме тому ми маємо надійний та захищений кіберпростір. Принаймні у військовій галузі, — посміхнувся капітан. — Тим не менш, сьогодні наша з вами розмова так чи інакше точитиметься навколо цієї технології. Що ж, готові продовжити?

Олена кивнула. Голограма змінилася, тепер перед нею над кавовим столиком плавали слова:

<div class="pavlova--virtual-title">

МІНІСТЕРСТВО ОБОРОНИ УКРАЇНИ

<p class="big-text">ПРОЄКТ «ЧУГАЙСТЕР»</p>

<small>ЦІЛКОМ ТАЄМНО</small>

</div>

— Певний час наш інститут разом з американським МІТ проводив таємну розробку наступного покоління нейрофізичного інтерфейсу, або як ще називають його наші заокеанські колеги — нейрофінту. На жаль, останнього року, через події у Вашингтоні, американська сторона була змушена згорнути участь в проєкті, завбачливо передавши нам усі наробітки. Тепер наш інститут — єдиний у світі, що проводить дослідження в цій галузі, і, що найголовніше, ми досягли значних успіхів завдяки деяким нещодавнім відкриттям в області фізіології мозку. Їх, правда, опублікують роки через три, не раніше. Надзвичайно важливим виявилось те, що нам вдалося вирішити проблему зворотнього зв’язку.

Зображення змінилось, показуючи надзвичайно спрощену схему, яка пояснювала принцип роботи зворотнього зв’язку нейрофінту.

— Проєкт «Чугайстер» — розробка автономного бойового дрона, повністю керованого віддаленим оператором, але, на відміну від вашої спеціалізації, керування відбувається саме через нейрофінт, дозволяючи оператору бути повністю “присутнім” на полі бою без використання додаткової периферії — екранів, систем керування чи зв’язку. Нейрофізичний інтерфейс усуває усі ці “незручности”, дозволяючи оператору “відчувати” дрон напряму.

Зображення перед очима Олени знову змінилося — тепер вона дивилася на чудернацький механізм, що нагадував обрисами людину, але досить віддалено. “Ноги” були вигнуті в колінах в іншу сторону, центр маси було зміщено донизу, руки нагадували людські, але мали дещо інші пропорції, на місці голови був… Олена не змогла втриматись і хихотнула, бо єдина асоціація, що приходила в її голову, була “баняк повний залізяк”. Оптика, сенсори, різні панелі — було зрозуміло, що машина була забезпечена оглядом на 360° в усіх можливих спектрах.

— Певно, ви задаєтесь питанням “до чого тут я”, але, сподіваюсь, ви уже здогадались. — вів далі капітан, —  Ваша спеціальність — телеоператор важкої техніки, і  це саме те, що нам потрібно зараз, особливо ваші надзвичайні навички. Наші спеціалісти ретельно вивчили <span class="tooltip" title="Logs — збережений набір записів, що стосуються певних метрик. Використовуються для відстеження та вивчення стану систем в часі.">логи</span> дій вашого підрозділу під час Сіверської операції п’ять років тому, і, мушу сказати, те, як ви керували і власним дронотанком, і координували при цьому дії усього підрозділу, вразили як наших науковців, так і командування. Скажу вам по секрету — існує думка, що саме завдяки вашим діям операція відбулася настільки блискуче.

Олена здивовано підняла брову.

— Так, так, ваші нагороди говорять самі за себе! Деякі записи ваших дій навіть перевіряли декілька разів різними відділами, бо у наших спеціалістів були сумніви щодо того, що дронотанки взагалі здатні на таке.

Тільки зараз Олена помітила, що її арлінза тепер функціонує як і завжди, лише повідомлення про відсутність мережі так і мерехтіло в куточку.

— Тож перейдімо до безпосередньої мети нашої з вами розмови, — капітан Мельник сів рівніше. — Розробка окремих складових проєкту «Чугайстер» знаходиться в завершальній стадії, і ми починаємо формувати команду операторів, які б розпочали фазу польових випробувань дронів. Керівництвом проєкту вирішено запропонувати вам очолити підрозділ операторів, розробити програми навчань та, по суті, стати засновницею нового роду військ.

— Я розумію, — вів він далі, — що ви вирішили завершити військову кар’єру після закінчення контракту, та саме ваш досвід, ваші навички та вміння, ваш надзвичайний талант можуть допомогти нам зробити, певно, один з найпотужніших технологічних проривів за останнє десятиліття. Тож я маю за честь запропонувати вам знову долучитися до лав Збройних Сил та очолити цю експериментальну команду. Що скажете?

Декілька хвилин вони сиділи в цілковитій тиші, розбавленій тихим гудінням системи кондиціонування. Олена занурилася в роздуми, намагаючись зрозуміти, чи хоче вона взагалі продовжувати цю розмову… З однієї сторони — вона намагалася усвідомити обсяг тієї довіри, що на неї покладалася Міністерством Оборони, з іншої — у неї були вагомі причини свого часу не продовжувати контракт. Вона знала, що дати відповідь прямо тут і зараз вона просто не спроможна.

— Чи можу я обдумати цю пропозицію більш… ретельно? — порушила тишу Олена.

— Так, звичайно, це не рядова пропозиція, потребує виваженого рішення, особливо зважаючи на обставини, що склалися навколо вашої кар’єри. Тим не менш, проєкт не може стояти на місці, тож як щодо тижня на роздуми? Просто надішліть вашу відповідь на імейл, ми приймемо будь-яке ваше рішення.

Верхнє світло почало гаснути, а вікна повернули свою прозорість і  квітневого сонця знову заповнило кабінет прозорим промінням.

— Дякую, капітане. — Павлова підвелася. Встав і Мельник. — Я обов’язково дам вам знати. Дякую за ваш час.

Вони потиснули руки і Олена попрямувала до виходу.

— Пані Олено. — м’яко промовив до неї капітан, коли вона уже була майже в дверях. — Я дуже сподіваюсь, що коли наступного разу ми з вами зустрінемось, я зможу звернутися до вас за вашим званням.

— Можливо, — усміхнулась Павлова. — Гарного вам дня.

Двері за нею зачинилися, та капітан Мельник ще деякий час стояв та задумливо дивився їй услід, а тоді тихо промовив:

— І вам гарного дня, *капітанко* Павлова…

*Кінець першої частини*